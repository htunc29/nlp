<html>
 <head>
  <meta content="text/html; charset=utf-8" http-equiv="Content-Type"/>
 </head>
 <body face="Verdana" font="" leftmargin="25" size="2" topmargin="20">
  <p align="justify">
   <font face="Verdana" size="2">
    T.C.
    <br/>
    İSTANBUL
    <br/>
    BÖLGE ADLİYE MAHKEMESİ
    <br/>
    14. HUKUK DAİRESİ
    <br/>
    DOSYA NO: 2017/829
    <br/>
    KARAR NO	: 2018/966
    <br/>
    T Ü R K  M İ L L E T İ  A D I N A
    <br/>
    İ S T İ N A F   K A R A R I
    <br/>
    İNCELENEN KARARIN
    <br/>
    MAHKEMESİ: İSTANBUL 10. ASLİYE TİCARET MAHKEMESİ
    <br/>
    TARİHİ	: 12/07/2017
    <br/>
    NUMARASI	: 2015/284 Esas - 2017/950 Karar
    <br/>
    DAVANIN KONUSU: Tazminat (Bankacılık İşlemlerinden Kaynaklanan)
    <br/>
    Dava dosyası istinaf incelemesi için, ilk derece mahkemesi tarafından Dairemize gönderilmişse de dava dosyasının yapılan incelemesinde; davanın başlangıçtaİstanbul Anadolu 5. Asliye Ticaret  Mahkemesinde açıldığı, anılan mahkemece 03.12.2014 tarihli görevsizlik kararının verildiği, bu kararın temyiz edilmeksizin kesinleşmesi üzerine dosyanın görevli mahkemeye gönderildiği ve ilk derece mahkemesince de istinaf incelemesine konu 12/07/2017 tarihli iş bu kararın verildiği anlaşılmaktadır.
    <br/>
    6723 sayılı Kanunun 34. maddesi ile değişik 6100 sayılı Kanunun geçici 3. Maddesinin 2. fıkrasına göre Bölge Adliye Mahkemelerinin göreve başlama tarihinden önce verilen kararlar hakkında, kesinleşinceye kadar 1086 sayılı Kanunun 26/9/2004 tarihli ve 5236 sayılı Kanunla yapılan değişiklikten önceki 427 ilâ 454 üncü madde hükümlerinin uygulanmasına devam olunur. Bu kararlara ilişkin dosyalar Bölge Adliye Mahkemelerine gönderilemez. Böylece Bölge Adliye Mahkemelerinin  faaliyete geçmesinden önce, aleyhine temyiz yoluna başvurulmuş olan kararlar hakkında  Yargıtay tarafından kanun yolu incelemesi yapılacak, bu dosya ve işler  Bölge Adliye Mahkemelerine gönderilmeyecektir.
    <br/>
    5521 sayılı Yasanın geçici 1. maddesine göre, Bölge Adliye Mahkemelerinin, 26/9/2004 tarihli ve 5235 sayılı Adlî Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanunun geçici 2 nci maddesi uyarınca Resmî Gazetede ilân edilecek göreve başlama tarihinden önce verilen kararlar hakkında yapılan temyiz başvuruları, kesinleşinceye kadar Yargıtay tarafından sonuçlandırılır.
    <br/>
    Yargıtay 11. HD.'nin 2017/2691 E.-2018/2711 K. sayılı, 16.04.2018 tarihli emsal kararında ve Yargıtay 15.HD.'nin 2018/2758 E-2018/1966 K. sayılı, 15.05.2018 tarihli emsal kararında belirtildiği üzere; "...6100 sayılı HMK geçici 3/2. maddede; bölge adliye mahkemelerinin göreve başlama tarihinden önce verilen kararlar hakkında, kesinleşinceye kadar 1086 sayılı Kanun'un 26.09.2004 tarihli ve 5236 sayılı Kanun'la yapılan değişiklikten önceki 427 ila 454. madde hükümlerinin uygulanmasına devam olunacağı, bu kararlara ilişkin dosyaların bölge adliye mahkemelerine gönderilemeyeceği düzenlenmiştir. Bu düzenleme nedeniyle bir dosyada 20.07.2016 tarihinden önce HUMK hükümlerine göre temyize tabi nihai bir karar verilmiş ise bu karar temyiz edilmeyerek kesinleşmiş olsa bile o dosyada kesinleşinceye kadar verilecek tüm kararlar HMK hükümlerine göre istinafa tabi olmayıp doğrudan HUMK hükümlerine göre temyize tabidir. Bu nedenle daha önce HUMK hükümlerine göre temyize tabi olarak görevsizlik veya yetkisizlik kararı verilmiş ise bu karar temyiz edilmemiş olsa bile sonrasında dosyanın gönderildiği mahkemece verilen kadar dahi HUMK hükümlerine göre temyize tabi olacaktır. HMK geçici 3/2. maddedeki ilk düzenlemede "aleyhine temyiz yoluna başvurulmuş olan" ibaresi değiştirilerek "kararlar" ibaresi getirildiğinden bu değişiklik açıkça bu sonucu gerektirmektedir."
    <br/>
    Yukarıda yapılan açıklama ve mevzuat doğrultusunda eldeki davada, kanun yolu başvurusunun temyiz başvurusu olarak kabulü ile dosyanın temyiz incelemesi yapılmak üzere Yargıtaya gönderilmesi gerekirken sehven Dairemize gönderildiği anlaşıldığından, dava dosyasının Yargıtay gönderilmek üzere ilk derece mahkemesine geri çevrilmesine dair aşağıdaki karar verilmiştir.
    <br/>
    KARAR	: Gerekçesi yukarıda gösterilen nedenlerle;
    <br/>
    1-Kanun yolu incelemesinin Yargıtay tarafından yapılması gerektiğinden dosyanın Yargıtay ilgili Dairesine gönderilmek üzere ilk derece mahkemesine geri çevrilmesine,
    <br/>
    2-İş bu kararla esasımızın kapatılmasına dair;
    <br/>
    HMK  352. maddesi gereğince dosya üzerinde yapılan ön inceleme sonunda  oybirliğiyle ve kesin olarak  karar verildi.  11/10/2018
    <br/>
    <br/>
    <br/>
    <br/>
    <br/>
   </font>
  </p>
 </body>
</html>
